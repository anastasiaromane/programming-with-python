იმ უცნაური ჯვრისწერის შემდეგ
იმ უცნაური ჯვრისწერის შემდეგ
ყოველ ღამე იგივეა:
იკეტება ქალაქის კარი,
აქრობენ შუქს, წევენ ხიდებს,
და ნესტიან ქუჩებში მოძრაობას იწყებენ ჩრდილები,
რომელთაც ადამიანები არ ახლავთ.
გადავდივარ ერთი ფანჯრიდან მეორესთან,
გადავყურებ მოედანს გილიოტინით,
დიდ მდინარეს გავსებულს სისხლით,
და მასხენდება, მარიგებდნენ ბავშვობაში,
ნუ შეიყვარებ საკუთარ თავს,
მას ყოველთვის სხვა ეყვარება.
იმ უცნაური ჯვრისწერის შემდეგ
ყველა ღამე, რომელიც უნდა ყოფილიყო შენი,
ბართლომესია.

მაისის თაფლი
რა ადვილია რომ მიყვარდე
ანუ მაგრად მოვმუწო პირი
რომ ჩემს მუცელში მოზუზუნე
მუშა ფუტკრებმა
არ შეგატოვონ ფაქიზი და მყიფე ნესტარი,
მიყვარდე, ნიშნავს, რომ დაგიცვა
ჩემი კოცნისგან.

რა ადვილია, რომ მიყვარდე
კანის ფორებში – ფიჭის უჯრებში
გამოვჩეკო თბილი ჭუპრები:
შეხება
სუნი
მახსოვრობა
ჩვევა
შეჩვევა –
დავაფრთიანო
მოგცე სხვასთან ყოფნის უფლება.

რა ადვილია რომ მიყვარდე,
ყოველ დილით დავუხშო ბაგე
უსქესო ფუტკრებს
- შთაგონების მუშა ქალწულებს
მტვრითა და ცვილით ამოვლესო
ჩემი სკის კარი
მიყვარდე – ნიშნავს იყო შორს და
ჩემგან დაცული.
რა ადვილია, როგორც ოქროს მიწაში დაფლვა,
არადა ისე უმიზეზოდ დამწიფდა თაფლი.

შენ ხარ აქამდე


სიმშვიდე
რა უცნაურად შევიჩვიე სიტყვა “ სიმშვიდე”, 
ხელთათმანებად წამოვიცვი, 
კაშნედ მოვირგე,
მასში დავიგე ქვეშაგები, 
სასთუმალი და სურვილები ავიფუმფულე, 
სამოცვოლტიან ნათურასაც ვითვინიერებ,
ტკივილის თხრილით შემოვფარგლე ჩემი კარავი 
და კართან შიშის მგელიც დავაბი. . . . 
რა უცნაურად შევეჩვიე სიტყვას “სიმშვიდე”
და მაინც,
შფოთვის ალვის ხეზე თვალღიას მძინავს